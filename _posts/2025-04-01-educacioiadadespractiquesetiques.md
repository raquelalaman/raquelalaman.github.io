---
title: "Educació i IA: dades i pràctiques ètiques"
date: "2025-04-01"
author: "Raquel"
excerpt: "Les dades formen part de la nostra vida quotidiana, des dels valors que indiquem ..."
category: "Educació, Formació"
tags: "Artificial, dades, data, educació, ètica, IA, Intel·ligència"
image: "assets/images/ethical.jpg"
---

# Educació i IA: dades i pràctiques ètiques

Les dades formen part de la nostra vida quotidiana, des dels valors que indiquem a les graelles d’observació dels nostres estudiants com les avaluacions de les seves produccions. Gràcies a les dades recollides, podem saber si les activitats que hem preparat els ajuden a aprendre, si cal revisar un concepte a classe perquè aquest no ha quedat prou clar o si el nivell del grup permet ampliar una activitat i dedicar-hi més temps.

Sense dades no podem prendre decisions, però aquestes per si mateixes no aporten valor (3 és un valor, que pot ser la nota d’un alumne com la quantitat d’alumnes que requereixen mesures de suport). Sense el context, no podem generar coneixement ni prendre les millors decisions per als nostres estudiants.

En aquest aspecte, la IA és una eina que ens facilita la feina a l’hora de prendre aquestes decisions (especialment si automatitzem aquesta tasca) però no podem perdre de vista dos punts fonamentals: ètica i rol dels docents.

La IA és una eina, com totes les anteriors que han irromput a l’aula des de fa uns quants anys (des del Kahoot al Moodle o el Google Classroom, passant pel Genially) però no és res més que això (una eina). Cal que els docents prenguin les decisions finals (basant-se en les respostes de la IA o no), ja que hi ha molts factors externs que poden esbiaixar una resposta (situació personal de l’alumne, actitud a classe, tasques, notes…). És a dir, no podem demanar a la IA que corregeixi els exàmens dels nostres alumnes i nosaltres publicar les seves notes sense revisar abans els resultats. Cal que recordem que la responsabilitat final recau sobre el docent.

I, respecte a la nostra responsabilitat, la seguretat de les dades que pugem a les plataformes no és gens trivial. L’anonimització de la informació permet mantenir la privacitat de les dades dels estudiants, important per assegurar el compliment de les normes ètiques i legals.

Per tot això vaig decidir fer el curs <a href="https://academy.europa.eu/courses/ethical-and-effective-practices-for-ai-and-data-in-education" target="_blank">«Ethical guidelines on the use of AI, data in teaching and learning for educators»</a> de la EU Academy, una plataforma de la Unió Europea que ofereix diferents recursos (gratuïts o de pagament) sobre diferents temes (agricultura, transport, educació,…). Aquest curs en concret és gratuït, i en finalitzar-lo podem obtenir una certificació de compleció.

Si us interessa el tema, podeu apuntar-vos a una de les properes edicions (teniu l’enllaç al títol de curs, en el paràgraf anterior).
